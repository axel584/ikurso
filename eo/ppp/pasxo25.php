<?php 
$titolo="Paŝo 25 (dudekkvina)";
$leciono = 25;
$section=isset($_GET["section"])?htmlspecialchars($_GET["section"]):"1";
include "pppkapo.inc.php";
?>
<div class="row">
	<article class="col s12 m10 l7 offset-m1 offset-l1">
		
		<section id="leciono-enhavo">
		<?php 
		getTitoloLecionero('PP',$leciono,$section);
		?>
		<?php
		if ($section=="1") {
		?>

		<div class="rakonto">
			<h3>FLUGANTAJ SEMOJ</h3>
			
			<p>Antaŭ trideko da jaroj mia patro aĉetis kamparan domon kun terpeco de du-tri hektaroj, plejparte herbokampo kaj iama torfejo. La herbo de nia kampo donis furaĝon por unu ĉevalo, kaj ni sentis nin kiel veraj kamparanoj. Sed dise ni plantis piceojn kaj pinojn, kelkajn betulojn kaj fraksenojn kaj citizojn kaj apud la domo pli delikatajn arbojn kiel tujon, kameciparidon kaj noblan abion.</p>
			<p>Nun disvolviĝas sur nia grundo peco da sovaĝa naturo. Tiuj arboj, kiujn ni plantis, kiam mi estis knabo, fariĝis grandaj, sed tie kaj ĉi tie, en la plej diversaj lokoj, je longa distanco de la grandaj arboj, ekaperas nun amaso da malgrandaj arbetoj, tute surprize, ĉar oni povas konstati, ke ili estas infanoj de la gepatroj, kiuj kreskas malproksime de tiuj lokoj, kie sukcesis enradikiĝi tiuj ĉi novalvenintoj.</p>
			<p>En fora angulo staras granda acero. Ankaŭ ĝi ekhavis nun idojn je longa distanco de sia loko. Ĝia globa nukso portas grandan flugilon, duope la nuksoj formas perfektan ŝvebaviadilon — ĝemeloj kiel ĉiam estas tiuj fruktoj. En kvieta vetero la semo ronde turniĝas, kiam ĝi malleviĝas tra la aero, sed kiam la vento forte blovas, la flugilo helpas al la semo longe forflugi. Neniel, tamen, komparebla kun la betulo, kiu vere nin turmentas sur la grundo.</p>
			<p>Kiel trudherbo la betulo ekaperas ĉie, la fruktetoj estas tre malpezaj kaj krome ĉirkaŭitaj de papere maldika, korforma portilo, por ke la vento povu ilin disen kirli. Sekve fariĝas tro multaj el tiuj belaj, blankŝelaj arboj ĉi tie, kaj nun ni devas haki kaj multe peni por forigi ilin, tiomgrade la etaj, flugantaj konfetoj komencas transpreni la potencon.</p>
			<p>Eĉ nun montriĝis kelkaj ulmoj, kaj ilin tamen ni ĝis nun evitis sur la tereno. Ni malkovris, ke ili sendube devenas de la komunuma vojo, situanta je distanco de kvinminuta promeno de tie ĉi. Forta vento supozeble portis aere la flugilhavajn ulmofruktojn, kaj nun ili desupre falis al ni kvazaŭ manao el la ĉielo, sed malpli bonvenaj ol la manao de la Biblio, al kiu asignis la popola kredo ja i.a. ankaŭ la ulmofruktojn. Kiam mi estis knabo, miaj kamaradoj kaj mi kolektis manaon en la strato antaŭ nia lernejo, de granda parko, kaj ni gustumis la nukseton, kiu sidas en la mezo de la flugilo. Ni imagis al ni la situacion dum la dezerta migrado, tutaj neĝamasoj da tiuj ĉi fruktoj abundis, malavaro de la naturo. Kaj ni imagis al ni la amatan parkon, al si mem tute lasitan, iom post iom transformita al unu grandega arbaro plena de ventokirlita manao.</p>
			<p>Preta, la naturo embuskas ĉie de niaj ĝardenoj kaj kampoj. Se nur malmultajn jarojn ni lasas la bridon, jam transformiĝas tiu tero, kiu antaŭe estis sub plugilo aŭ forkego, kaj fariĝas el ĝi sovaĝa naturo, kreita el senĉesa luktado inter tiuj plantoj, kiuj sin trudas en la regionon de la senbridigita socio de plantoj. Pratempa dana pejzaĝo reaperas, certe ne tre diferenca de tiu mondo, en kiu vivis niaj malproksimaj prapatroj antaŭ du-tri jarmiloj.</p>
			<p>La granda movoforto malantaŭ tiu ĉi proceso de transformiĝo estas la semdisvastiĝo. Kaj antaŭ ĉio la disvastiĝo per la vento portis sian parton al la ŝanĝiĝo de la grandaj, malfermitaj, herbokovritaj ebenaĵoj inter tiuj arboj, kiujn ni plantis, kiam mi estis knabo, al la nuna, fekunda arbara kaj arbetara pejzaĝo, tiel varia kaj rida de sovaĝaj floroj.</p>
			<p>Ĉe la vojeto apud la domo staras miloj da leondentoj — eble la plej potenca floro de nia sovaĝa floraro, potenca, ĉar ĉien ĝi povas penetri, kaj ĉar ĝi per sia fortika pivotradiko solide povas persisti. Estas la perventa disvastigado, kiu ĉeestigas ĝin ĉie ĉe niaj vojoj, en niaj kampoj, en niaj ĝardenoj.</p>
			<p>La leondento estas la unua kaj plej bela floro de nia infaneco. Kun mia knabineto mi eliris por studi ĝin. Singarde ni plukis unu el la finflorintaj kapoj kaj rigardis la malgrandan, iomete volbitan tabureton, kiu estas dense okupita de areto da lanugaj ombreloj, ĉiu portanta unu grajnon. Kaj tiam, per unuigitaj fortoj, ni faris blovan veteran, kaj leviĝis nubeto da paraŝutoj el la malgranda startejo sur la kava flortigo, alte aeren turniĝis la nubeto kaj disflugis en ĉiujn direktojn, disportita de aerfluoj kaj ventetoj, multaj el ĝiaj eroj baldaŭ malaperis el nia vidpovo, for de la patrina planto.</p>
			<p>Ĉe nia kampara domo ni posedas lageton, dense ĉirkaŭitan de fragmito kaj tifao sur preskaŭ sia tuta bordo. Tia granda, grasa tifao konsistas el miloj da grajnoj. Per la ungoj ni povas distaŭzi ilin, kaj la dense kunpremita pelto malfiksiĝas en sennombrajn floketojn, kiujn la vento alten forportas. Ĉe la lago, kie ĝi kreskas, ĉio ja estas okupita. La flokoj bezonas amasflugi super la ĉirkaŭanta pejzaĝo, estas necese, ke ili neĝu de supre al la tuta regiono, por ke iu floko povu ĝermi sur la bordo de alia lageto kun pli da spaco ol ĉe la nia.</p>
			<p>Dise inter la fragmitoj de la lago kaj pli malproksime en la akvo kreskas planto kun belaj konikoj el helruĝaj floroj kaj kun freŝe verdaj folioj. Estas la plantaga alismo — ĝiaj folioj rememorigas pri plantago.</p>
			<p>Alismo forsendas siajn grajnojn en la mondon laŭ la akva vojo. Ĝiaj malgrandaj frukteroj estas nete aranĝitaj en ringo. Se oni dismanipulas la ringon kaj faligas la grajnojn en la akvon, ili restas flosantaj. La vando, kiu ĉirkaŭas la semon, konsistas el grandaj, aerplenaj ĉeloj. La semo portas naĝozonon, flosante sur la akvo ĝi povas fari longan vojaĝon, malproksimen for de la gepatra planto.</p>
			<p>Kiam ĝi estas flosinta dum iom da tempo, la akvo penetras en la naĝozonon, la semo pezigas, la vojaĝo finiĝis, la semo malsupreniĝas al la fundo, kaj ekĝermas. Tiel komencas sian vivon multaj akvoplantoj.</p>
			<p>Ankaŭ ĝis la kamentubo de nia domo disvastiĝis la naturo. Granda urtiko enradikiĝis ĉe ĝia bazo, kaj unu-du metrojn de tie, en la malnova, muskokovrita parto de nia pajlotegmento, ekdisvolviĝis malgranda sorpo. Tiun ĉi lastan praarbaran ĝermon ni facile povas devenigi el vico de sorpoj, kiuj staras apenaŭ cent metrojn disde la domo, kaj kiom koncernas la urtikon, ho ve, tro da ili abundas sur la tereno. Sed de tie ĝis la dorso de la domo, jen tamen salto. Estas bestoj, supozeble birdoj, kiuj prizorgas la transporton tien. Disvastigado de semo per bestoj okazas grandskale. La etaj, malgrandaj urtikgrajnoj facile povas alfiksiĝi sur la plumaro de birdo, kaj la interesiĝo de la birdoj al la sorpaj beroj estas perfekta faktoro en la disvastiĝbiologio de la arbo: la ruĝaj beroj logas la birdojn al kunlaboro.</p>
			<p>La sturnoj atakas niajn ĉerizojn — la vivo estas vigla en la arboj, kaj tio estas pli je la profito de la arboj ol de ni. Grajnoj el multaj plantoj estas manĝataj tutaj kun la dika, ŝirma ŝelo, kaj eble ili finas la vojaĝon, perditaj en la ekskrementoj de birdo aŭ pli granda besto, en iu malproksima loko, kie la kondiĉoj por ĝermado estas favoraj. En bovina kuko aŭ en ĉevala piro, perdita ie en la erikejo, elĝermas plantetoj nekonataj tie, kie regas eriko kaj mirtelo.</p>
			<p>La lapon kun ĝia densa ekipaĵo de hokoj oni apenaŭ povas forŝiri el trikita bluzo. La solidaj hoketoj efektive prizorgas, ke la infloreskoj de la lapo kiel kaŝpasaĝeroj estu longe forportataj sur la felo de besto, for al lokoj, kie estas pli da ŝancoj, por ke la semo ĝermu, ol en densa kreskaĵaro de larĝfoliaj lapoj. Ankaŭ asperulo, hundolango, galio, agrimonio jam longe antaŭ Odiseo konis la avantaĝon esti ŝtelportata de besta felo.</p>
			<p>Grandaj bestoj kaj malgrandaj bestoj agas kiel semistoj. Ursoj, paseroj kaj formikoj. Sur nia tereno ni havas du-tri konsiderindajn formikejojn de la rando de abiaro. Iliaj etaj loĝantoj urĝe portadas siajn blankajn, ovosimilajn pupojn, sed ankaŭ aliaj objektoj estas transportindaj, i.a. grajnoj — pli ol cent metrojn ili pene povas forporti ilin. Grajnoj de violo kaj primolo kaj multaj aliaj plantoj surhavas oleoriĉan kaj vitaminhavan alpendaĵon, kiun la formikoj ŝatas manĝi, kaj kiu instigas ilin forporti la grajnojn. En la tropikoj la formikoj portas grajnojn kaj fruktojn supren al la arboj kaj aranĝas milojn da pendantaj ĝardenetoj, mejlojn vaste en la kunplektitaj branĉoj de la praarbaro.</p>
			<p>Sed aliaj plantoj disvolvas en siaj ŝajne tiel delikataj ĉelaroj sufiĉe da energio por povi mem dissendi en la mondon siajn grajnojn per forta puŝo. En nia vilaĝo estas ĝardenisto, kiu travivis invadon de balzamino sur sia tero. Antaŭ kvar-kvin jaroj li ricevis ĉaron da arbara humo por siaj potplantoj. La humamaso kuŝis iom da tempo de la rando de la hortikulturejo. La postan someron aperis la unuaj balzaminoj, kaj jaro post jaro ili disvastiĝis kaj nun atingis de unu fino de la entrepreno ĝis la alia kaj ankoraŭ eĉ konsiderindan distancon en la ĝardenon de la najbaro. Tra tiuj jaroj oni povis observi la progresantan fronton de la balzaminaj trupoj, ĝis fine ili nun okupadis la tutan hortikulturejon.</p>
			<p>La balzamino kun sia fragila sukstreĉo estas ĉarma planto. Ĝi havas fajroruĝan tigon, freŝe verdajn foliojn, flavajn kun ruĝaj punktoj, ĝia longa frukto estas kapsulo kun multaj grajnoj. La frukto estas la pafilo de la planto. Se oni tuŝas per fingro ĝian pinton, ĝi krakete eksplodas, kaj grajnoj dissaltas en ĉiujn direktojn. En frakcio de sekundo la diskrevinta frukto retroruliĝas kaj finas sian ekziston falante al la tero kiel taŭzita fadenaro, dum la grajnetoj rapidegas for de la gepatra planto. Aktiva, drama memdisvastigo de semo.</p>
			
			<p><b>Paul Neergaard</b> (el <i>La Vivo de la Plantoj</i>)</p>

		</div>

		<?php 
		} // fin section 1
		if ($section=="2") {
		?>

	<div class="vortlisto row">
		<div class="col s12 m6">
			<p><span class="eo">abio</span>: konifera arbo.</p>
			<p><span class="eo">acero</span>: speco de arbo.</p>
			<p><span class="eo">agrimonio</span>: speco de herbo.</p>
			<p><span class="eo">aktiva</span>: agema.</p>
			<p><span class="eo">alismo (plantaga)</span>: speco de herbeca marĉoplanto.</p>
			<p><span class="eo">asigni</span>: destini, disponigi.</p>
			<p><span class="eo">asperulo</span>: speco de floro.</p>
			<p><span class="eo">balzamino</span>: speco de planto.</p>
			<p><span class="eo">bero</span>: frukto de diversaj plantoj.</p>
			<p><span class="eo">betulo</span>: blankligna arbo.</p>
			<p><span class="eo">bluzo</span>: vesto por la supra korpoparto.</p>
			<p><span class="eo">citizo</span>: arbo kun flavaj floroj.</p>
			<p><span class="eo">ĉerizo</span>: ruĝkolora bongusta frukto.</p>
			<p><span class="eo">ekskremento</span>: tiu parto de la nutraĵo, kiun oni poste eligas el la korpo.</p>
			<p><span class="eo">embusko</span>: sinkaŝo por surprize ataki malamikon.</p>
			<p><span class="eo">eriko</span>: arbeto kun rozaj aŭ blankaj floroj.</p>
			<p><span class="eo">faktoro</span>: kaŭzo de fenomeno.</p>
			<p><span class="eo">fragila</span>: tiel delikata ke ĝi facile rompiĝus.</p>
			<p><span class="eo">fragmito</span>: speco de fortika herbo.</p>
			<p><span class="eo">frakcio</span>: ono.</p>
			<p><span class="eo">frakseno</span>: arbo kun fleksebla ligno.</p>
			<p><span class="eo">furaĝo</span>: manĝaĵo por bestoj.</p>
			<p><span class="eo">galio</span>: speco de planto.</p>
			<p><span class="eo">grajno</span>: malgranda semo.</p>
			<p><span class="eo">ĝemelo</span>: dunaskito.</p>
			<p><span class="eo">ĝermo</span>: komenca formo de estonta vegetaĵo aŭ besto</p>
			<p><span class="eo">haki</span>: battranĉi.</p>
			<p><span class="eo">hektaro</span>: unuo do termezurado.</p>
			<p><span class="eo">hoko</span>: pinta ferkurbaĵo.</p>
			<p><span class="eo">hortikulturo</span>: la metio kulturi plantojn.</p>
			<p><span class="eo">humo</span>: nigrebruna tero uzata kiel sterko.</p>
			<p><span class="eo">infloresko</span>: la aranĝo de floroj sur tigo.</p>
			<p><span class="eo">invadi</span>: perforte eniri kaj okupi.</p>
			<p><span class="eo">kameciparido</span>: konifera arbo.</p>
			<p><span class="eo">kameno</span>: fajrujo.</p>
			<p><span class="eo">konfetoj</span>: karnavalaj paper-pecetoj.</p>
			<p><span class="eo">kapsulo</span>: skatoletforma ujo.</p>
			<p><span class="eo">koniko</span>: duaorda kurbo.</p>
			<p><span class="eo">kuko</span>: franda bakaĵo.</p>
			<p><span class="eo">lanugo</span>: delikata plumaro aŭ hararo.</p>
			<p><span class="eo">lapo</span>: speco de planto.</p>
		</div>
		<div class="col s12 m6">			
			<p><span class="eo">manao</span>: ĉiela nutraĵo.</p>
			<p><span class="eo">mejlo</span>: mezuro de distanco.</p>
			<p><span class="eo">metro</span>: mezuro por linioj.</p>
			<p><span class="eo">migri</span>: translokiĝi de loko al loko.</p>
			<p><span class="eo">mirtelo</span>: speco de arbeto.</p>
			<p><span class="eo">nukso</span>: frukto en malmola ŝelo.</p>
			<p><span class="eo">Odiseo</span>: heroo de greka poemo, kiu dek jarojn vagadis tra la mondo.</p>
			<p><span class="eo">ombrelo</span>: kontraŭpluva ŝirmilo.</p>
			<p><span class="eo">ovo</span>: maturiĝonta bestĝermo en ŝelo.</p>
			<p><span class="eo">paraŝuto</span>: aparato por malrapide fali tra la aero.</p>
			<p><span class="eo">parko</span>: publika plezurkampo.</p>
			<p><span class="eo">pasero</span>: birdspeco.</p>
			<p><span class="eo">pelto</span>: speciale preparita felo.</p>
			<p><span class="eo">piceo</span>: konifera arbo.</p>
			<p><span class="eo">pino</span>: konifera arbo.</p>
			<p><span class="eo">piro</span>: bongusta frukto.</p>
			<p><span class="eo">plantago</span>: ofta plurjara herbo.</p>
			<p><span class="eo">plugi</span>: tranĉi la teron per speciala kulturilo.</p>
			<p><span class="eo">pluki</span>: deŝiri floron.</p>
			<p><span class="eo">poto</span>: speco de vazo.</p>
			<p><span class="eo">primolo</span>: printempa floro.</p>
			<p><span class="eo">radiko</span>: subtera parto de vegetaĵo, per kiu ĝi alsuĉas nutraĵon.</p>
			<p><span class="eo">retro-</span>: sufikso, kiu signifas “dorseniri”.</p>
			<p><span class="eo">ringo</span>: cirkloformaĵo.</p>
			<p><span class="eo">skalo</span>: dimensioj de desegnaĵo rilate al la reala objekto.</p>
			<p><span class="eo">sorpo</span>: arbo, kies fruktojn oni manĝas tromaturajn.</p>
			<p><span class="eo">sturno</span>: speco de birdo.</p>
			<p><span class="eo">taŭzi</span>: ĉifante malordigi.</p>
			<p><span class="eo">tereno</span>: difinita terspaco.</p>
			<p><span class="eo">tifao</span>: speco de marĉherbo.</p>
			<p><span class="eo">tigo</span>: flortrunketo.</p>
			<p><span class="eo">torfo</span>: spongeca substanco, per kiu oni povas hejti.</p>
			<p><span class="eo">triki</span>: teksi per vergetoj.</p>
			<p><span class="eo">tropiko</span>: paralelo je 23° de la ekvatoro.</p>
			<p><span class="eo">trupo</span>: soldataro.</p>
			<p><span class="eo">tubo</span>: longa kava cilindro.</p>
			<p><span class="eo">tujo</span>: konifera arbo.</p>
			<p><span class="eo">ulmo</span>: speco de fortika arbo.</p>
			<p><span class="eo">urso</span>: speco de granda rabobesto.</p>
			<p><span class="eo">vitamino</span>: helpa nutrofaktoro necesa por la sano.</p>
		</div>
	</div>

<?php 
		} // fin section 2
		if ($section=="3") {
			getEkzercon(248,$persono_id,"eo");
				
		} 
		if ($section=="4") {
			getEkzercon(249,$persono_id,"eo");
			getEkzercon(250,$persono_id,"eo");
		} 
		if ($section=="5") {
			getEkzercon(251,$persono_id,"eo");
			getEkzercon(252,$persono_id,"eo");
		} // envoi de la leçon
		if ($section=="6") {
			recapitulatif_lecon_avant_envoi('PP',$leciono,$persono_id);
		} // fin section 6
		?>
		</section>
		
		<section id="leciono-fino">
			<div id="marko" class="right-align">
				<?php getBoutonFinSection('PP',$leciono,$section,$persono_id); ?>
				<a id="farita" class="btn-floating btn-large light-blue darken-1 hide"><i class="material-icons">done_all</i></a>
			</div>
			<div class="ligoj">
				<?php getLecioneroAntauxa('PP',$leciono,$section); ?>
				<?php getLecioneroVenonta('PP',$leciono,$section); ?>
			</div>
		</section>
		
	</article>
	
	<?php include "pppflanko.inc.php"; ?>

</div>

<?php include "ppppiedo.inc.php"; ?>			